---
title: "K lepšímu neměníme jenom Česko, ale i sebe: Proč vzniká nová vize
  Česko.Digital?"
author: coreteam
cover: https://data.cesko.digital/newsletter/29/martina-citace.png
date: 2021-12-16-06-27
slug: cesko-digital-meni-smer-a-vizi
description: "Už delší dobu nám přicházela zpětná vazba na směřování naší
  organizace. Cítili jsme, že je potřeba si říct, co je pro nás důležité a jak a
  kam chceme růst. Sice na tom ještě pracujeme, ale změna už je jasná: Vzniká
  nová vize Česko.Digital! Co nás k tomu vedlo, jak vypadají naše nové cíle a co
  na to říkají jednotliví členové kmenového týmu?"
lang: cs
---
## Proč jsme se rozhodli změnit směr a vizi

### Eva Pavlíková, CEO

Když Česko.Digital Jakub Nešetřil zakládal, jeho myšlenka byla jednoduchá. V Česku máme **spoustu šikovných technických lidí**, kteří ve svém volném čase mají chuť programovat na straně jedné, a **neziskové organizace a veřejná správa**, kteří potřebují pomoc s digitalizací a inovací na straně druhé. Pojďme tedy **tyto dva světy propojit v komunitě Česko.Digital** a můžeme neziskových organizacím a veřejné správě s programováním pomoct.

Postupem času se ukázalo, že hypotéza je správná, ale naši pomoc je potřeba směřovat jiným způsobem – nejen programováním. Velmi málo organizací má připravené zadání k programování, někdy chovají k technologiím nedůvěru nebo si potřebují teprve urovnat myšlenky, s čím přesně potřebují pomoct.

Důležitá pro nás také byla intenzivní zpětná vazba od našich dlouhodobých členů, kteří silně vnímali **tlak na výkon a dodávky projektů** a sami **Česko.Digital přirovnávali k digitální agentuře**. 

Dnes tedy **procházíme změnou od digitální agentury do akcelerátoru lidí a projektů**, protože lidé jsou srdcem komunity a jejich podpora a rozvoj (stejně jako projektů) nám na srdci leží nejvíc.

## Jak jsme si nastavili cíle a novou metodiku

### Tomáš Walek, CDO

Nová vize Česko.Digital s sebou přináší i **změny v metodice pro nastavování strategických cílů**. Česko.Digital přešlo na populární metodiku OKR. Popis metodiky a jejího zavádění uvnitř Česko.Digital a konkrétní seznam cílů a klíčových výsledků je možné nalézt na [naší Confluence stránce](https://cesko-digital.atlassian.net/wiki/spaces/CD/pages/790102026/Metodika+OKR).

Leadership tým Česko.Digital nadefinoval **dlouhodobé cíle a klíčové výsledky pro celou organizaci**. Ty se ve zkratce zaměřují na:

* **zvýšení úspěšnosti zapojení dobrovolníků do nabízených příležitostí:** Devět z deseti lidí, kteří hledají dobrovolnickou příležitost, ji budou schopni najít. Příležitost by měla odpovídat zájmům a senioritě dobrovolníka.
* **růstu kompetencí zapojených dobrovolníků:** Každý dobrovolník, který se zapojí do aktivit Česko.Digital, tím posiluje své kompetence a získává nové zkušenosti, nezávisle na senioritě.
* **úspěšnost obsazování nabízených dobrovolnických pozic:** Chceme zajistit, abychom byli úspěšnější v hledání dobrovolníků do poptávaných rolí a tím zvýšili povědomí o Česko.Digital mezi zadavateli příležitostí. Zvýšením povědomí o Česko.Digital dosáhneme zvýšení počtu a kvality nabízených příležitostí, čímž rovněž podpoříme zvýšení úspěšnosti zapojení dobrovolníků. 
* **změnu vnímání dobrovolníků a veřejnosti o Česko.Digital z digitální agentury do akcelerátoru lidí a kompetencí:** Došli jsme k závěru, že jako digitální agentura můžeme způsobit jen omezený dopad na společnost kolem nás. Zároveň vnímáme, že výrazně většího dopadu dosáhneme tím, že budeme akcelerovat digitální kompetence celé společnosti a proměníme tak Česko k lepšímu místu pro život.

Co se týče plnění organizačních cílů, **vytvořili jsme v rámci Česko.Digital 3 podtýmy**, které se soustředí na různé cílové skupiny dobrovolníků dle míry zapojení.

1. Tým **Engagement** se zaměřuje primárně na followery, fanoušky a konzumenty obsahu Česko.Digital.
2. Tým **Dobro on board** se zaměřuje na krátkodobě zapojené dobrovolníky a pravidelně zapojené dobrovolníky – specialisty.
3. Poslední tým **Masters** se zaměřuje na cílovou skupinu, která by se mohla stát ambasadory Česko.Digital, tj. mentory, kouče, agilní a kompetenční leadery a zadavatele projektů z řad neziskových organizací.

![volunteer-engagement](volunteer-engagement.png)

Všechny 3 týmy jsou složeny z členů kmenového týmu Česko.Digital a vybraných dobrovolníků – zástupců konkrétních cílových skupin. Věříme, že vytvořením tří týmů dle různých cílových skupin **dokážeme lépe a přesněji reagovat na požadavky a nároky těchto cílových skupin**, které se od sebe významně odlišují, a že tak významně přispějeme k naplnění nové vize organizace.

## „Aha“ momenty z workshopů, kde vznikala nová vize

### Tomáš Znamenáček, CTO

Debaty o vizi organizace jsem se zúčastnil poprvé, takže to pro mě byla celkově fascinující (a trochu děsivá) „cesta tam a zase zpátky“. Jako rozložit fungující auto na prvočinitele a následně z něj znovu poskládat něco, co nejenže opět funguje, ale v ideálním případě funguje lépe.

Velká zkušenost je pro mě nejen to, že něco takového vůbec jde udělat, ale zejména to, jak moc je to potřeba – **nenechat organizaci růst jako dřevo v lese, ale mluvit pravidelně, cíleně a velmi konkrétně o tom, co přesně má vyrůst** (a co ne).

Je pro mě velká zkušenost, jak moc se tým lidí s velmi podobnými hodnotami a motivacemi může pod povrchovým dojmem jasné shody ve skutečnosti rozcházet a nakolik je – opět! – potřeba o věcech cíleně a konkrétně mluvit, aby naše porozumění nebylo jen povrchové, ale skutečné. A stejně tak je pro mě velká zkušenost, že **diverzita v týmu je naprosto žádoucí kvalita, která ovšem vyžaduje odpovídající péči**, aby byla zdrojem vzájemného obohacování a nikoliv zdrojem vzájemných nedorozumění.

Jsem moc rád, že se nám v rámci strategického workshopu **podařilo odkrýt větší plochu pro zapojování dobrovolníků** a obecně propojování různých stran zapojených do tématu digitalizace – a programátor ve mně doufá, že se nám podařilo zvolit vhodnou „míru abstrakce“, tedy trefit dostatečně kompaktní a obecnou definici toho, co máme dělat, aby Česko bylo víc Digital.

### Romana Pokorná, CDO

**Změna vize či nastavování OKR je aktivita náročná na čas**, proto jsme si na setkání vyhradili celé dva dny. Ukázalo se, že šlo o naivní představu a nakonec jsme se potřebovali sejít ještě 2x, aby celý tým mohl procesem projít a dospěli jsme ke kýženým výstupům.

Naše očekávání bylo, že nám facilitované workshopy pomůžou se zúžením aktivit a koncentrací na ty nejpřínosnější pro naši komunity a partnery. **Změna je ale i bolestivá** a přináší nepříjemné věci jako výměnu členů týmu, kteří se s novým směřováním jednoduše neztotožňují a spolupráce by už nebyla oboustranně přínosná.

Přestože máte skvělého facilitátora, **je potřeba být v rámci designu workshopu proaktivní a stát se také jeho tvůrcem**. Protože jedině vy víte, co si potřebujete odnést a co jsou nejpalčivější témata na diskuzi.

Někdy je také třeba témata odlehčit a mít i stmelující aktivity jako společný oběd, kávu či drink po dlouhém dni, abyste odcházeli s pozitivními emocemi.

![workshop-vize-cd](workshop-nova-vize-cd.jpg)

## Jaké jsou klíčové myšlenky nové vize?

### Tereza Gagnon, Head of Partnership & Fundraising

V průběhu setkání jsme se zaměřili na validaci naší mise, vize a strategie. V rámci diskusí byl pro mě zásadní obrat z pohledu dopadu, kde jsme se shodli, že **je potřeba doplnit větší pozornost na naši komunitu**.

V minulosti jsme často úzkým zaměřením na projekty nedávali tolik pozornosti celkovému kontextu, kde celkový dopad naší civic-tech organizace netvoří jen výsledky projektů, ale také **nové zkušenosti expertních dobrovolníků**. Ti přicházejí z komerčních firem, ale i státní správy, z intenzivní spolupráce s neziskovými a odbornými organizacemi (přes 200 organizací), a také od partnerů, ať už to byli dárci nebo firmy, které se v rámci CSR zapojili v různých formách (přes 100 komerčních firem).

Celkový dopad našich aktivit tvoří právě tato **otevřenost a synergie**. Snažíme se navíc naše aktivity nedržet izolované ani do budoucna a daří se nám již iniciovat i systémové změny, ve spolupráci se státem řízenými organizacemi.

Součástí nové strategie, tedy kroků, díky kterým směřujeme k naší stále platné vizi, je **podpora jak komunity expertů, tak široká spolupráce v rámci klíčových témat**, kterými jsou vzdělávání, zdraví a digitální stát, ale i další specifická technická témata, jako je open source, open data, UX, projektové řízení, atd.

Do budoucna proto **chystáme rozšířit plán příležitostí a sdílení know-how** napříč naší komunitou, ale i externě – pomocí eventů, workshopů, labů, online stream diskusí a všech možných formátů, které nám situace dovolí.

### Martina Habová, Marketing Manager

Vnímala jsem Česko.Digital hlavně jako „spoludoručovatele“ projektů. Při představení dobrovolnické pyramidy jsem si uvědomila, že většinu energie jsme zaměřovali na její špičku – tedy právě dlouhodobě aktivní dobrovolníky a dodávání aktivit na projektech. 

![martina-habova-vize-cd](martina-citace.png)

S tím souvisí i to, že chceme posunout vnímání Česko.Digital od dodavatele projektů na akcelerátor lidí a projektů.



##### *Titulek a headline: Terézia Palaščáková*

##### *Korektura: Petr Hrudka*